Il Cerro Pumauagangan, alto 5190 metri, è una montagna complessa: non bella nel suo insieme, per lo più fatta di roccette e con un piccolo e morente ghiacciaio sul lato nascosto alla quebrada Rurec, ma ha un'impressionante ed imponente parete rocciosa che si affaccia sulla valle.
Di colore nero, alta, liscia e verticale, a volte frammista a vegetazione, sempre difficile e repulsiva, culmina con una serie di anticime, che formano una corona di roccia al lato esposto a nord-ovest della valle. Il nome è dovuto alla presenza del Puma, che però si è ben guardato dal farsi vedere e forse non c'è mai stato davvero.

Già dall'imbocco della valle la bastionata la vedi e ti incute timore e quando, nel 2001, con Luciano ci siamo affacciati la prima volta, l'impressione è stata lo sconforto, ma avevamo viaggiato tanto e non potevamo tornare indietro.
Per giorni lottammo ad armi impari e alla fine riuscimmo a salire una nuova via di altre 1200 metri, sulla punta più netta e slanciata, punta Numa.
Non fu un caso che chiamammo la via "Hasta luego zorro", infatti speravo di rivedere la volpe che ci faceva visita tutte le sere al campo base.
Oggi, dopo quattro anni, la mia speranza si avvera, sono tornato a trovare Zorro. Oggi ho più esperienza di quella prima volta, conosco quello che mi aspetta e come affrontarlo, ma la sensazione di inadeguatezza resta netta; ti senti piccolo sotto questo muro eterno e tenebroso.
Il nostro obbiettivo è la cima subito a sinistra di Punta Numa, che non ha ancora nessuna salita nota.

L'entusiasmo del ritorno, frammisto alla soggezione che da il luogo, si attenua tutte le volte che penso a dove sarà il mio saccone con quasi tutto il materiale personale: giacca, casco, scarpe, bastoncini, fornello, frontale, materassino, occhiali, guanti o e tanta altra roba. èrestato impelagato nell'approssimazione degli aeroporti e ancora lo aspettiamo.
Solo una settimana dopo lo vedrò arrivare a dorso di mulo, scoprendo poi che è mezzo vuoto: nel giro che ha fatto negli aeroporti di due continenti, tutti hanno preso un ricordo del suo passaggio.

Sistemiamo il campo nello stesso luogo dove era nel 2001, proprio sotto la parete.
Lascio un po di cibo al solito posto e spero sempre di trovare tutto spazzolato la mattina dopo, ma le sere si succedono e non vedo arrivare Zorro.
.
Intanto ci organizziamo, i miei amici scoprono la valle e le sue particolarità. Cominciamo a prendere il ritmo del campo, a studiare la parete e dove è meglio passare.
Mentre mi aggiro intorno al campo trovo delle ossa di un piccolo animale. Le osservo bene e dalla mascella capisco che è un carnivoro o forse sono i resti di Zorro: dovevo tornare prima.
La vita quassù è dura, ed anche una volpe ha seri problemi a sopravvivere, forse il cibo che la sera gli mettevo gli ha dato la possibilità di resistere un po. Mi chiedo se era l'ultima della valle, visto che nessun animale va a mangiare quello che lascio accanto al campo.

Pietro sta male e, accompagnato da Ginz, è sceso per andare a farsi visitare all'ospedale di Huaratz.
Erano giorni che era indisposto e solo ora, che non si regge in piedi, si è deciso a cercare aiuto.
Restati soli, io e Kenzo, nell'attesa del ritorno dei due amici, attacchiamo le liscissime placche che stanno all'ingresso della valle, dove il Pumauagangan degrada a montarozzo erboso, ma mantiene sempre il suo lato roccioso e ostico.

Con spettatori incuriositi dei campesinos, saliti in valle curare il bestiame brado, saliamo i primi tiri.
Chissà che pensano di noi, turisti strambi e ricchi; "gringo" ci chiamano.
Per loro siamo tutti degli stupidi "gringo", ovvero turisti americani, spendaccioni, stolti e strampalati.
Il fatto di essere confuso con un americano degli USA offende un po la mia latinità, il mio orgoglio italiano e antiglobale, ma ai loro occhi la distinzione è misera, tanto è lontano il nostro modo di intendere la vita ed il loro.

I nostri amici tornano dopo tre giorni di punture da cavallo sul povero sedere di Pietro, che è ristabilito, ma ancora debole e convalescente.
Pietro è notoriamente il "parafulmini" del gruppo, si carica delle sfighe e contribuisce al buon risultato della spedizione, una specie di Malaussene di "pennacchiana" memoria.
Ginz si unisce a me e Kenzo ed insieme il o. usciamo in cresta, a 4350 metri di altitudine, dopo una bella serie di tiri in placca, sempre in bilico, spesso lontanissimo dall'ultima protezione.
Dopo una breve consultazione, decidiamo di chiamare la via "Pietorrrrago: vaffanculo!", con grande approvazione dello tesso Pietro.

Qui occorre fare una parentesi: il "vaffanculo" è un'ormai consolidata usanza nel forum di appassionati di montagna di cui tutti noi facciamo parte, dal quale è nata la spedizione.
Il catalizzatore del primo sentito e sincero "vaffanculo" corale è stato proprio Pietro, che all'ultimo giorno di un bellissimo raduno scalatorio, se ne uscì con la constatazione che tutti noi, il giorno dopo, saremmo stati a lavoro o fu inevitabile.
Da allora, "vaffanculo" non è più un'offesa, ma un modo simpatico per salutarci, augurarci buona fortuna: "Vaffanculo Robbè, spero di rivederti presto, è stata una bella giornata".

Questa salita ha riportato un po di fiducia e scelta la linea di salita che sembra più fattibile (o meno infattibile) io e Ginz, accompagnati da Kenzo, saliamo carichi come somari, verso l'attacco della via.
La parete è alta un chilometro e mai facile, è impossibile salire in giornata, dobbiamo portare con noi tutto l'occorrente per bivaccare.
Come da esperienza vissuta, l'arrampicata è difficile, ostacolata dal muschio e resa pericolosa dalla difficoltà di mettere protezioni. Per di più dobbiamo tirar su l'enorme saccone con dentro viveri, acqua, attrezzature varie e tendina da bivacco.

Qui siamo in inverno, con una parete esposta a nord-ovest, le giornate sono di conseguenza corte ed appena il sole passa dietro le strette quinte della quebrada, cala un freddo intenso, che non permette di scalare. Anche per questo ci vogliono due giorni di scalata per arrivare in cima al pilastro, dove sembra sia possibile piazzare il nostro bivacco.
èabbastanza spazioso, ma l'unica piccola piazzola semipianeggiante è proprio sul bordo più esposto al vuoto, a picco sul nostro campo base e Ginz, che è alla sua prima salita in montagna e con coraggio si è proposto per questa scalata, non se la sente di dormire sul baratro. Con un po di pazienza, sassi e muschio, costruiamo un piccolo spiazzo più riparato e montiamo la nostra tendina.

La sera prima della giornata decisiva, riusciamo anche ad accendere un fuocarello, mentre Kenzo e Pietro ci vegliano dal campo.
In realtà ci dividono poche centinaia di metri, ma per salirli accorre davvero tanta determinazione e un po di autolesionismo.
Ma siamo alpinisti, una razza strana ed incomprensibile, che fa cose insolite senza spiegarsi bene il motivo, giustificandole con la passione o, forse un po insana ed esagerata, per la montagna.
Ci piace così tanto che non ci basta osservarla, camminarci sopra per le più naturali vie di salita, dobbiamo scovare in essa ogni aspetto, ogni modo, in ogni condizione, cercare di essere più possibile in simbiosi con questo mucchio di roccia insensibile, a cui noi riusciamo a dare i significati più strambi ed insoliti.

La mattina si parte presto, lasciamo la tendina gialla ad attenderci, nell'eventualità di un bivacco sulla via di discesa.
Fa freddo e la parte alta della via è umida. La roccia, sempre compattissima, è più pulita, ma le difficoltà non mollano mai.
Arriviamo al grande anfiteatro, con piccoli alberi e cespugli spinosi, e traversiamo su facili rocce, verso l'ultimo salto.
Ci mancano si e no 40 metri di arrampicata e Ginz mi chiede se dobbiamo proprio salire anche questi o me lo guardo e dico: "Sei scemo? Siamo arrivati fin qui e ti vuoi fermare?".
Non capisco che gli passa per il cervello, ma tanto non c'è storia, se non vuole salire vado da solo! Si decide e saliamo questo benedetto ultimo tiro di corda, neppure tanto difficile, che ci porta in vetta.
Faccio un po di foto e piazzo la macchinetta per un autoscatto insieme. Ginz è però silenzioso e serioso. Non che io faccia salti di gioia o sia felice.
La vetta non è mai quello che ci si aspetta, è solo il punto più alto che raggiungi quel giorno, dal quale puoi solo scendere e pure in fretta, prima che cambi il tempo, prima che faccia buio, prima che sia tardi.
In vetta io penso solo a scendere, poi in questo caso, dove la responsabilità della salita è tutta mia, la preoccupazione sale, specie ora, con Ginz così contratto. Non capisco.
La foto viene pure piuttosto male: restiamo rannicchiati sul grande ballatoio di roccia compatta, come se ci scappasse di andare in bagno di corsa o Ma non è adesso che dobbiamo sentire qualcosa di speciale, sarà dopo, al ritorno, al ricordo.

Mentre comincio ad attrezzare la prima doppia, lo vedo che si siede su un sasso e si accende una sigaretta o A parte che fumare a quasi 5000 metri è da incoscienti, ma poi che sta a fare li seduto, con tutto quello che c'è da fare, possibile che non si rende conto di dove siamo e cosa dobbiamo fare per ritornare?

Sono dannatamente preso da me, da quello che devo fare, e non capisco ciò che ci può essere nella testa di un ragazzo che, dalle falesia con i monotiri, senza tappe intermedie, si è catapultato, con un coraggio fuori dal comune, su una via da bigwall nella Cordillera Blanca.

"Robbè", mi sento chiamare e lo vedo fare il gesto con il braccio, affinchÈ mi avvicini a lui. Poggio la corda e mi siedo accanto.
Non c'è bisogno di parole, Giulio si appoggia a me ed io lo abbraccio, ci commoviamo entrambi ed ancora adesso, mentre scrivo queste parole, sento qualcosa di bello dentro me.
Tutta la fatica e la tensione si sciolgono in quel abbraccio, finalmente capisco e stringo il mio amico.
Solo adesso, dopo tanto tempo insieme, a parlare e decidere, a vivere l'avventura, con questo abbraccio sento il perchè siamo qui.
Più della vetta, della scalata, questo sentirsi fratelli, così in alto, così lontano dalle nostre quotidiane certezze; questo sentirsi così vulnerabili e bisognosi l'uno dell'altro, ripaga di tutte le fatiche e da senso a quello che facciamo.
Poco importa che, al ritorno a Huaratz, scopriremo che la "nostra" vetta era già stata scalata per un'altra via, meno di un mese prima; questa impagabile emozione resterà per sempre impressa nel nostro ricordo.
Ognuno di noi prenderà la propria strada e forse ci rincontreremo tra vent'anni, ma al primo sguardo, tutti e due rivivremo questo nostro momento speciale.
